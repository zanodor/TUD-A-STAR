---
{"dg-publish":true,"permalink":"/M/Molnár Ferkó mese/","title":"Molnár Ferkó mese","created":"2023-11-17T07:03","updated":"2024-02-10T04:12"}
---


# Molnár Ferkó mese

Hol volt, hol nem volt, még az üveghegyeken is túl, volt egyszer egy molnár, s annak egy fia Molnár Ferkó volt a neve. Ez a Molnár Ferkó egyszer a pajtásaival kiment a tenger partjára, mert éppen arra felé volt a malmuk, s elkezdtek dobálózni a tengerbe. Egyszer csak nagy buggyot vet a víz, s kiugrik belőle egy macska. Molnár Ferkónak erősen megtetszett a macska, kérte a pajtásait, hogy adják neki. Azt mondották a gyerekek:  
– Dehogy adjuk, nem adjuk bizony, drága tengeri macska ez. Volt Ferkónak két pénze, s azt mondta: - Gyerekek, nektek adom ezt a két pénzt, csak adjátok ide ezt a macskát. Hát jól van, a gyerekek oda is adták a macskát két pénzért, Molnár Ferkó pedig hazaszaladt nagy örömmel. Örültek a szülei is, mikor a macskát meglátták, s dicsérték Ferkót, hogy macskát vett, mert úgyis sok volt az egér a háznál, majd az elpusztítja.  
Másnap megint kimentek a gyerekek a tenger partjára, követ dobálnak a tengerbe, a tenger buggyot vet, s kiugrik belőle egy szép [[K/Kutya\|kutyá]]cska. Ez is megtetszik Ferkónak, s kéri a gyerekeket, bogy adják neki.  
– Ó, a kutya drágább, mint a macska – mondták a gyerekek –, fizess négy pénzt, s akkor neked adjuk. Éppen négy pénze volt Ferkónak, azt is a kutyáért adta, aztán szaladott haza nagy örömmel. De bezzeg örültek a szülei, azoknak is tetszett a kutyácska s mondták: - No, Ferkó, ez is jó vásár volt, legalább lesz, aki őrizze a házunkat.  
Harmadnap is kimentek a gyerekek a tenger partjára, kővel dobálnak a tengerbe, s egyszer csak nagy buggyot vet a tenger, kiugrik belőle – ugyan bizony mit gondoltok, mi? – egy szép kicsi kígyó. Megtetszett ez is Ferkónak erősen, kérte a gyerekeket, hogy adják neki.  
– Hej – mondták a gyerekek – drágább ez a macskánál is, meg a kutyánál is, van-e hat pénzed, akkor neked adjuk. Volt Ferkónak hat pénze, mindjárt lefizette, s szaladott haza a kígyócskával. De bezzeg ennek nem örültek a szülei, szidták Ferkót, mint a bokrot: hol volt az esze, mikor ezért pénzt adott, nem csinál ez hasznot, csak kárt. Úgy megszidták szegény Ferkót s úgy elkeserítették, hogy kebelébe dugta a kicsi kígyót, s elment világgá. Megy, mendegél Molnár Ferkó hetedhét ország ellen, s egyszer elér a király városába. Amint éppen a király palotája előtt menne el, az ablakban könyökölt a királykisasszony, megtetszett neki az ügyes legényke, s szólott az apjának:  
– Édesapám, ehol megy az úton egy ügyes legényecske, jó volna, ha felfogadná valami szolgálatba. Mindjárt felhívatják Ferkót, megy a király elé, s kérdi a király:  
– No. fiam, beállanál-e hozzám szolgálatba? – Be én, felséges királyom, hogyne állanék. - Hát jól van, fiam, megteszlek kertészinasnak. - Nem értek én ahhoz, felséges királyom. - Nem baj, fiam, ha nem értesz, majd megtanulod. - De felséges királyom – mondja Ferkó –, van nekem egy kicsi kígyócskám is, hát azzal mi lesz? – Nem baj fiam, csináltatunk neki egy hatakós hordót, azt megtöltjük [[T/Tej\|tej]]jel, beletesszük a kígyócskádat, majd megél az ottan.  
Hát jól van. Ferkó beáll a szolgálatba, ugyancsak jól viseli magát, megszerette a király is erősen, ott volt a kicsi kígyócska is a hatakós hordóban. De uram, teremtőm, egyszerre csak úgy elkezdett nőni a kígyó, hogy már nem fért a hordóban. Látja ezt Ferkó, felmegy a királyhoz s jelenti:  
– Felséges királyom, a kígyó kinőtt a hatakós hordóból. - Kinőtt, fiam? No, nem baj, csináltatunk neki tizenkét akósat. Csináltattak a kígyónak tizenkétakós hordót, azt is teletöltötték tejjel, s beletették a kígyót. Eltelik egy hét, eltelik kettő, hát a kígyó kinő a tizenkétakós hordóból is. Éppen fel akar menni Ferkó a királyhoz, hogy más hordót csináltasson, de a kígyó megszólítja:  
– Édes gazdám, ne csináltass nekem más hordót, csak menj a királyhoz, s mondjad neki: köszönöd a szívességét, de többet nem maradsz itt, menjünk tovább egy házzal. Felmegy Ferkó a királyhoz s mondja: - Felséges királyom, köszönöm a szívességét, de én tovább megyek, eleget voltam már egy helyben. Hiába marasztotta a király, nem maradott Ferkó. Hát jól van, a király kifizette a bérét, s Ferkó tovább ment a kígyóval. Mikor kimentek a városból, azt mondja neki a kígyó: - Édes gazdám, eddig te kínlódtál velem, most én kínlódom veled. Ülj fel a hátamra, s egyéb gondod ne legyen. Felül Ferkó a kígyó hátára, az pedig nekiiramodik, s mint a villám, olyan sebesen csúszott keresztül erdőkön, mezőkön, azután egy nagy tengeren, tengeren túl bevitte egy kis erdőbe. Ott azt mondta Ferkónak: - Most szállj le rólam, édes gazdám, ehol van egy odvas [[F/Fa\|fa]], ebbe állj bele. Nesze, adok neked egy sípot, ezt fuvintsd meg, s mindjárt itt lesz a tizenkétfejű [[S/Sárkány\|sárkány]], az én édesanyám, Ha majd kérdi az édesanyám, hogy mit kívánsz tőle, nézd meg jól, az ujján van egy aranygyűrű, egyebet ne kérj tőle. Belefújt Ferkó a sípba s hát abban a pillanatban elkezdett zúgni, búgni az erdő, s leszáll a földre a tizenkétfejű sárkány. Ott mindjárt meglátta a fiát, s rákiált nagy mérgesen:  
– Hol voltál, ebadta kölyke? Mondta a kígyó: - Édesanyám, ne haragudjon, de az udvarunkon felkapott egy sas, s repült velem erdőkön, mezőkön át, s azután beleejtett a tengerbe, onnét vett ki egy fiú. - Hol van az a fiú, álljon elém! Kibúvik a fa odvából Molnár Ferkó s mondja: - Itt vagyok, tízenkétfejű sárkány. De bezzeg most nem haragudott a sárkány, mondta szép csöndes szóval: - No, te fiú, megmentetted a fiam életét, mit kívánsz tőlem? – Nem kívánok én semmi egyebet – mondta Ferkó –, csak az ujjadról azt az aranygyűrűt. - Kívánj akármit – mondotta a sárkány –, csak azt a gyűrűt ne; adok neked aranyat, ezüstöt, amennyit elbírsz, még annál is többet. - Nem, nem – mondotta Ferkó –, azt a gyűrűt add nekem, vagy semmit se adj. - Hát jól van, nesze neked adom a fiamért. Azt mondta akkor a kígyó: - No, édes gazdám. mi most egymástól elválunk, menj most már magad. Ha ezt a gyűrűt háromszor megforgatod az ujjadon, egyszeribe **Három óriás** ugrik elő, s azok, amit parancsolsz mindent megtesznek. Azzal a kígyó is, a sárkány is elbúcsúzott Ferkótól, mentek hazafelé, Ferkó is indult hazafelé. Amint megy hazafelé eszébe jut, hogy megpróbálja, vajon igazat mondott-e neki a kígyó. Háromszor megfordítja a gyűrűt az ujján, s hát abban a pillanatban eléugrik három óriás. s kérdi tőle: - Mit parancsolsz, felséges királyom? Ferkónak a szeme-szája elállott a nagy csodálkozástól, s azt mondta nagy rökönyödve: - Nem parancsolok semmit, csak menjetek, amerre tetszik. Azzal az óriások elmentek. Ő is ment tovább a maga útján, de megint meggondolta a dolgot, ő bizony mégis parancsol valamit az óriásoknak ha csakugyan az ő szolgái. Fordít hármat a gyűrűn, s ím csakugyan ott termettek az óriások, s kérdezték másodszor is: - Mit parancsolsz, felséges királyom? – Azt parancsolom – mondotta Ferkó –, hogy az apám háza helyére építsetek egy olyan gyémántpalotát, hogy különb legyen a királyénál is.  
A három óriás közül kettő mindjárt előrement, a harmadik pedig felvette Ferkót az ölébe, s úgy cammogott a másik kettő után, s mire a faluba értek, már ott ragyogott, tündökölt a gyémántpalota. Bemegy Ferkó a palotába, köszönti az öregeket.  
– Adjon isten jó napot, édes szüleim! – Adj isten, édes fiam, hát te hol s merre jártál? – Jártam, ahol jártam, elég az, hogy gyémántpalotát szolgáltam, mert úgy tudják meg kigyelmetek, hogy ezt a palotát az én szavamra építették. No jól van, hitték is, nem is az öregek a Ferkó beszédjét, elég az, hogy azt mondja egyszer Ferkó az apjának: - Édesapám, menjen el a királyhoz, s mondja meg, hogy adja nekem a leányát, mert most én is éppen olyan király vagyok, mint ő kegyelme. Eleget mondja a szegény ember, hogy így meg úgy, ne tréfáljon, mert a király karóba húzatja a fejét, de Ferkó csak biztatta: - Menjen, apámuram, ne féljen semmit, amíg engem lát, azután pedig úgy se. Hát jól van, elmegy a szegény ember, felkerül a király színe elé, s elmondja, hogy mit üzen a fia. Nagyot kacag a király, akkorát, hogy megcsendül belé az egész palota. Azt mondja a szegény embernek: - Hát jó, te szegény ember, én a fiadnak adom a leányomat, ha két próbát kiáll. De ha ki nem állja, karóba kerül a feje. - Mi legyen a próba, felséges királyom? – kérdezte a szegény ember. - Az lesz az első próba – mondja a király –, hogy az ő palotájától az én palotámig; holnap reggelre tizenkét regiment katona álljon glédába, s mind a tizenkét regimentben szóljon a muzsika, de úgy, hogy még a föld is sírjon belé. Hazamegy nagy búval, bánattal a szegény ember, s mondja a fiának, hogy mit akar a király. - Egyet se búsuljon. apámuram – mondotta Ferkó –, kisebb búja is nagyobb legyen annál. Ahogy beesteledett, kimegy az udvarra, háromszor az ujján megcsavarintja a gyűrűt, jönnek az óriások s kérdik: - Mit parancsolsz, felséges királyom? – Én azt parancsolom, hogy holnap reggelre a palotámtól a király palotájáig tizenkét regement katonát állítsatok glédába. s mind a tizenkettőben szóljon a muzsika, de úgy, hogy még a föld is sírjon belé. - Jól van, felséges királyom, csak feküdjék le s aludjék. Lefekszik Ferkó, elalszik, s hát már pitymallatkor felébredt, mert zúgott, zengett a helység a katonamuzsikától. De bezzeg felébredt a király is a nagy muzsikaszóra, kinézett az ablakon, a szeme is káprázott a szertelen nagy fényességtől, ragyogástól. Aranyos, gyémántos csákója volt minden katonának.  
Mondja Ferkó az apjának: - No, édesapám. most menjen a királyhoz, hadd tudjam, mit akar még, mert sokáig nem akarok legénysorban maradni. Felmegy a szegény ember a királyhoz, szerencsés jó reggelt kíván s kérdi: - Meg van-e elégedve felséged az első próbával? – Meg vagyok, szegény ember, s ha a másik próbát is kiáll\]a, még a holnapi napon fiadnak adom a leányomat. - Mi légyen az a második próba, felséges királyom? Mondja a király: - Nézz ki az ablakon, te szegény ember, látod-e azt a rengeteg nagy puszta hegyet? Csupa szikla, fű, fa nincsen rajta. Holnap reggelre szőlőhegy legyen ez, s annak a szőlőnek a terméséből még holnap reggel bort akarok inni. De vagy búsult, vagy nem a szegény ember azelőtt, búsult most szörnyen. Lekonyult a feje, mintha az orra vére folyt volna, s mondta nagy búsan a fiának, hogy mit üzen a király. - Jól van, édesapám, kigyelmed csak egyék, igyék, egyéb gondja ne legyen, majd lesz, ahogy lesz. - S ahogy besetétedett, megfordította háromszor a gyűrűt, jöttek az óriások, várták a parancsolatját. Hej, teremtőm, mi volt akkor éjjel! A három óriás felkapálta a sziklahegyet, szőlővel teliültette, reggelre már volt bor is, de annyi, hogy a hordók nem fértek a pincébe. S még a nap fel sem sütött az égre, ment a szegény ember a királyhoz, vitt neki két pint bort. - Igyék, felséges királyom, ilyet még nem ivott világon való életében. - No, te szegény ember, ez igazán jó bor – mondotta a király. - Eredj, küldd el a fiadat, én is szólok a leányomnak, megtartjuk a lakodalmat.  
No, jött is Molnár Ferkó mindjárt, aranyos gúnyában, hatlovas hintón. Bezzeg hogy megtetszett a királykisasszonynak, igaz királyfiban sem látott ilyen szép legényt. Ott helyben összeeskették, akkor aztán megszólalt a tizenkét regement bandája, s szólott a muzsika, hogy zengett belé a helység. Hét nap s hét éjjel folyton fújták, aztán abbahagyták. Én is ott voltam, egyet jót táncoltam. Ettem is volna, de enni nem kaptam, ittam is volna, de inni sem kaptam. Egyet gondoltam, s azzal hazaszaladtam. Így volt, vége volt, mese volt.  

#### Gyárfás Ágnes...

...az Ősi Gyökér 2005/4. sz. megjelent cikkében elemzi a mesét:  
> A Molnár Ferkó című mesében a [[K/Kígyó\|kígyó]] édesanyja a [[S/Sárkány\|sárkány]], s a mesehős személyes útkeresése révén sikerül a Sárkány – Kígyó családnak[^1] újra egyesülnie, a világfát őrző kis[[E/Erdő\|erdő]]ben, a Világmindenség közepén, a sárkány [[M/Méh\|méh]]ében. A mesehős segítségével a világ rendje helyreáll. A Kígyó megtalálja édesanyját a Sárkányt és a mesehős Molnár Ferkó immár nélkülük, de az ő segítségükkel folytatja útját.  
> Múltbéli esemény maga a kiskígyó története, mint invokáció. A Sárkány udvarán játszott kis gyermeke a kígyócska. Őt felkapta a Sas, elrepült vele és beledobta a tengerbe. Nem is akármilyen tengerbe, hanem a Világtengerbe. Ez a Világtenger a csillagos égen a Tejút, ahonnan valamennyien származunk. A Tejútnak ez a pontja, a Nyilas csillagkép, népünk téridejének eredő állomása. A Nyilaskép öreg királya a molnár, kinek malma a Tér és Idő ügyét járatja. Az Ő portája határos a Tengerrel, a Tejúttal, hiszen itt érinti a királyi porta a Tenger partját. Az öreg király Molnárának fia hivatott arra, hogy helyrehozza a Világmindenségben félrebillent egyensúlyt. Ő a kígyóemelő \[Ophiuchus\], aki oly szeretettel emeli fel kebléhez a kiskígyót és neveli naggyá, hogy hatalmas kígyóvá nevelve annak hátán érkezzen meg a Földkerekség és a lélek középpontjába a Sárkány kis erdejébe.  
> Ez az epizód elénk tárja a Világmindenség és a molnárferkóság közös ügyét. A mindenkori Molnár Ferkót megjelenítő magyarság közös ügye a Világmindenség ügye. A mi vállunkra helyezte Isten a kígyók, sárkányok, az Idő, a Tér, a boldogság, tehát a világ helyes mederben tartásának feladatát, egyensúlyban tartását, a rend felügyeletét. Ahol a rend valahol félrebillen, nekünk kell helyretenni azt, mert Isten munkájának részesei vagyunk.  
- Az elemzésének itt hiányzó részét lásd [[H/Hamlet malma\|Hamlet malma]].  

Az először megvett macska és kutya Gyárfás Ágnesnél a keleti állatövben értelmezett és a mi Szűz-ünknek és Kos-unknak felel meg. Én azért sejtek itt valami mást, mert a macska Szűz-jelentőségét a hím Ferkónál nem látom. Persze az alternatív gondolat most nem tud megszületni. Valószínűleg Gyárfás Ágnes jól olvassa. Az elemzésének ezen részét lásd képpel [[K/Kutya és macska\|kutya és macska]]. Ide csak annyit, hogy Ferkó élet-halál tengelye az Oroszlán-Szűz-Mérleg és szemben a Bika-Kos-Halak tengely nyolcasában zajlik. Sorsának ez a fekvő nyolcasa válik létének talpkövévé. Itt történnek a küzdelmei, s földi javaihoz is itt jut hozzá. A nyolcas középpontjában a Sárkány /Draco/ csillagkép kis erdejében megkapta a gyűrűt, és ettől kezdve három óriás engedelmeskedik neki. \[A [[G/Gyűrű\|gyűrű]]ről adott információkat lásd oda áttéve.\]  

Némiképp meglepő, hogy a három óriás Gyárfás Ágnesnél nem az [[O/Orion övcsillagai\|Orion övcsillagai]] (ahol ezt a témát Pap Gábor tükrösével még tárgyaljuk), hanem a [[H/Herkules csillagkép\|Herkules csillagkép]], Medveőrző ([[O/Ökörhajcsár csillagkép\|Ökörhajcsár csillagkép]]) és [[O/Orion\|Orion]]. Ezekre, mármint az első kettőre voksoltunk, mint Orion duplikációkra korábban.  
Gyárfás Ágnes Három óriás és az öreg király – a nyári égbolt híres férfi-csillagképei című Ősi Gyökér 2006/2. sz. megjelent cikkében viszont Orion helyett a Kígyótartó [[O/Ophiuchus\|Ophiuchus]]-t tartja már harmadiknak (a Molnár Ferkó mesére hivatkozik ismét itt).  
Lásd folytatást [[O/Orion övcsillagai\|Orion övcsillagai]]. (Azért ott kezdtük tárgyalni, mert a három ugye más esetekben is arra utaló volt. Tehát, ha úgy tetszik, a saját elképzelésem cáfolandó kerül oda Gyárfás Ágnes adata.)  

Az Ősi Gyökér 2006/3. számában Krizsai Mónika cikkében további gondolatokat szolgáltat a meséhez.  

## Lábjegyzetek

[^1]: Lábjegyzet:  
A Mérleg /Sárkány/ és a Skorpió /Kígyó/ csillagkép viszonyát emelném ki. A Mérlegre szinte ráborul a Világmindenség középpontját uraló Sárkány /Draco/ csillagkép, a Skorpió mögött pedig a Kígyó /Serpens/, és maga Kígyóemelgető /Ophiuchus/ látható.  