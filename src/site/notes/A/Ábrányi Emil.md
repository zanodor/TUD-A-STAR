---
{"dg-publish":true,"permalink":"/A/Ábrányi Emil/","title":"Ábrányi Emil","created":"2023-12-08T09:23","updated":"2023-12-08T09:23"}
---


# Ábrányi Emil

Az "Él a magyar" a magyar irodalom egyik legszebb verse. Ábrányi Emil a múlt század elején élt és írt. Cyrano fordítása tette híressé. Ezt a verset 100 éve írta, s 1000 éve aktuális.  

*Él a magyar*

*Fessétek bár sötétre a jövőt,  
Mondjátok, hogy már torkunkon a kés,  
Beszéljetek közelgő, hosszu gyászról,  
Mély sűlyedésről, biztos pusztulásról:  
Engem nem ejt meg gyáva csüggedés!  
Szentűl hiszem, akármit mondjatok,  
Hogy a magyar nem vész el s élni fog!*  

*Többet ki küzdött és ki szenvedett?  
Hiszen vértenger, temető a mult!  
Vetettek rá halálos szolgaságot,  
Irtották szörnyen... ámde a levágott  
Törzsek helyén még szebb erdő virult.  
Ezért hiszem, akármit mondjatok,  
Hogy a magyar nem vész el s élni fog!*  

*Ki a saját pártos dühét kiállta,  
Annak nem árthat többé idegen!  
Hányszor harsogták kárörömmel: Vége!  
S csak arra szolgált minden veresége,  
Hogy még kitartóbb, még nagyobb legyen.  
Ezért hiszem, akármit mondjatok,  
Hogy a magyar nem vész el s élni fog!*  

*Szükség van arra nemzetem, hogy élj!  
Mert bár hibád sok s bűnöd sorja nagy,  
Van egy erényed, mely fényt vet te rád,  
S melyért az Isten mindent megbocsát -  
Hogy a szabadság leghűbb véde vagy!  
Ezért hiszem, akármit mondjatok,  
Hogy a magyar nem vész el s élni fog!*  

*Ha minden nemzet fásultan lemond,  
S a szent rajongás mindenütt kiég,  
S a büszke jognak minden vára megdől:  
A te szabadság-szerető szivedtől  
Új lángra gyúlad Európa még!  
Ezért hiszem, akármit mondjatok,  
Hogy a magyar örökre élni fog!*  

*Bízom s hiszek, míg Isten lesz fölöttünk,  
Ki trónusán bírói széket űl!  
És hogyha minden búra, bajra válik,  
Romok között is hirdetem halálig,  
Erős, nagy hittel, rendületlenűl:  
Legyen bár sorsunk még oly mostoha,  
Él a magyar s nem veszhet el soha!*