---
{"dg-publish":true,"permalink":"/A/Afanasjevói műveltség/","title":"Afanasjevói műveltség","created":"2023-11-06T01:55","updated":"2023-11-08T03:27"}
---


# Afanasjevói műveltség

#### Götz László Keleten kél a Nap...  

...című könyvének 1049-50. oldalán írja:  
> Az Altáj, Szaján hegységek és a Jenyiszej folyó vidékén, Minuszinszk környékén Kr.e. 2200 körül kialakult az afanasjevói műveltség, e területek legelső élelemtermelő és egyúttal már rézfeldolgozó kultúrája, amelynek leletanyagában számos közeli mezopotámiai párhuzam található – nyugat-iráni és dél-turkmenisztáni közvetítésen keresztül –, főleg a szerszámok alakja és a kerámiamotívumok terén (l. Hančar, 1956.). Ugyancsak igen szoros összefüggések mutathatók ki a dél-oroszországi késői gödörsíros műveltséggel (kb. 2500 és 2000 között) és a Tripolje kultúrával is. A tárgyi emlékanyag megfelelésein kívül azonban a legmeglepőbb – és egyúttal a messzemenően legfontosabb összefüggés az, hogy az afanasjevói kultúra és a késői gödörsíros műveltség népességeinek embertani képe is megegyezik. Mindkét területen ugyanazt a szélesarcú, alacsony homlokú és inkább rövidfejű "plump-europid" embertani típust találjuk, amely a későbbi időkben, egészen a [[M/Mongol#Mongoloid\|mongoloid]]ok megjelenéséig az eurázsiai steppék uralkodó embertani típusát alkotja majd (l. Childe, 1960; Hančar, 1956; Jettmar et alii, 1966.). Igen lényeges ebben az összefüggésben az a körülmény, hogy ez az emberfajta a 3. évezred második felében először csak az Altáj-Jenyiszej vidékén, valamint Dél-Oroszországban tűnik fel, egymástól mintegy 3000 km-es távolságban, míg a közöttük elterülő hatalmas térségben embertanilag még nincs meg a kapcsolat a két, egymástól nagyon messze lakó, de antropológiailag azonos népesség között.  
> Ezekből az előzményekből alakult ki kb. Kr.e. 1800/1700 táján az Altájtól és a Jenyiszejtől az Urál hegységig és a Volgáig, valamint északdéli irányban az erdőövtől Dél-Turkmenisztánig terjedő hatalmas területen a teljesen egységes arculatú andronovói műveltség, amelynek lakosságát most már megszakítás nélkül Kelet-Európától az Altájig – ugyanaz a "plump-europid" embertani típus képezte, mint amilyenek az afanesjevói és a késői gödörsíros kultúra népességei voltak a 3. évezred második felében. A rendkívül nagy kiterjedésű andronovói műveltség kialakulását az afanasjevói, a dél-turkmenisztáni és a késői gödörsíros kultúrkörök, valamint a középső Volga és a Dél-Urál térségében Kr.e. 2000 óta jelentkező korabronzkori műveltségek lassú, folyamatos kulturális és etnikai egybenövésével magyarázza a kutatás (l. pld. Hančar 1956.), miközben azonban a 2. évezred első századaiban a Dél-Turkmenisztán térségéből északra irányuló vándorlások is szakadatlanul tovább tartottak. Ebben a korszakban a földművelés általánossá válik a nyugat-ázsiai steppe és ligetes steppe övezetében, s szinte átmenet nélkül jelentkezik egy – mind formakincsében, mind pedig mesterségbeli tudásban – igen magas színvonalon álló bronzművesség, amely már exportra is termel (l. Jettmar et alii 1966.).  
> A fent felsorolt adatok egyértelműen azt tanúsítják, hogy a dél-turkmenisztáni kultúrák 3. évezred végi és 2. évezred eleji elnéptelenedése és az afanasjevói, majd az [[A/Andronovói kultúra\|andronovói műveltség]] kialakulása között igen jelentős művelődéstörténeti, de még ennél is sokkal fontosabb etnogenetikai összefüggések állnak fenn.  