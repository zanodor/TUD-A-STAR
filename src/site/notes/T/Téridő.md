---
{"dg-publish":true,"permalink":"/T/Téridő/","title":"Téridő","tags":["dg_uploaded"],"created":"2023-10-22T03:36","updated":"2023-10-23T04:04"}
---


# Téridő

Bevezetést lásd [[T/TÉR\|TÉR]]. A téridő jele nem más, mint a [[K/Körkereszt\|körkereszt]] jelkép. [[S/Szentháromság\|Szentháromság]] címnél is szó volt róla, hogy a Kör = Idő (két kiterjedése is van: kis és [[N/Nagy Év\|Nagy Év]]), a Kereszt = [[T/TÉR\|Tér]] és az Isten/ember (Istenember; Isten emberben) van középen.  

Még itt a tér és az idő kapcsán jegyezzük meg, hogy a teret útnak is nevezhetjük, valamint, hogy mind [[U/UT\|út]] és [[I/Idő\|idő]] szavunk közös eredetre mennek vissza.  
[[K/Kereszt\|Kereszt]] és (új passzussal) [[T/Templom\|templom]] címnél volt szó legutóbb téridőről.  
A Nap és Föld relációja nyelvi szinten is megmutatkozik. [[U/UT\|Út]] szavunk a Nap látszólagos útja a Földről nézve, [[I/Idő\|idő]] szavunk üdő formája is a Nap [[U/UTU\|UTU]] nevéhez köthető és nyilvánvalóan szoláris időre vonatkozik.  

#### Molnár V. József Világ-Virág...

...című könyvének 22., Azonos jelek az alaposztás négy mezejében címmel álló oldalán írja:  
> Az alaposztás egyenlő szárú [[K/Kereszt\|kereszt]]je a négy mezejében található azonos jellel – annak alakjától függően – a Nap, a Hold, a Vénusz stb. lehetséges négy helyzetének jelölője lehet, de jelölheti a megfigyelt világ egy vagy több adott "tulajdonságát" is. E jelek egyben igazolják a fentiekben tett megállapításunkat, miszerint az egyenlő szárú kereszt – egyebek között – az égen való tájékozódás eszköze.  
> Az alaposztás lehetőségét a Napnak a Földről észlelhető mozgása (pályája), illetve fénye teremti meg (17. ábra), de maga az alaposztás általánosabb érvényű: **a világ tér-idő szerkezete**. (Az egyenlő szárú kereszt függőleges szára például föntöt-lentet jelöl, délidőt és éjszakát; vízszintes szára pedig jobbot és balt, napkeltét, illetve napnyugtát.)  
> Az egyenlő szárú keresztnek több értelmezési lehetősége is van, de általában az "Atyát" jelöli, a világ minden dolgának rendezőjét: "A Sarkcsillag alatt, a Tetejetlen Fán áll Atyácska napfényes asztala, ő maga háttal ül a Sarkcsillagnak, hogy jól láthassa az Alsó Földet... amerre Atyácska jobbja mutat, arra van jobbra, amerre balja mutat, arra van balra."  
>
> Einstein relativitáselmélete kimondja, hogy abszolút, egyetemes érvényű tér és idő nincsen, csupán helyi terek és idők, s legfeljebb ezeket tudjuk egymáshoz viszonyítani. A mozgás pedig, fizikai egyszerűséggel, a tér és idő összege, pontosabban megvalósulása, még pontosabban kontinuuma. Amikor egy lény a maga hullámhosszán vagy hozzá igazodva mozog, annyit jelent, hogy saját teret és időt konstruál, röviden: saját "sebessége", saját életritmusa van. A kérdés csupán az, milyen viszonyban áll a Föld téridejével, azaz forgásával, tömegével, gravitációjával. Ha például egy állatfajta nagyságához képest, földi viszonylatban könnyű, evvel arányosan nagyobb lesz az ereje, gyorsabb a mozgásának üteme, pergőbb az életritmusa.  
> Következő fokozat az alászállásban az elemi minőségek négyessége, mik a négy égtáj, a négy szél mint irány, mint tér és a négy fő időpont a két napéjegyenlőség és a két napforduló, mint idő. Együttesen felölelik a téridőt.  

Várkonyi Nándor ezt az elméletet tovább boncolja és bemutat egy magyar, Kis Bagoly Rezső nevű biológust, aki a "biológiai relativitás" nevet adta elméletének: szerinte az állatok (illetve az egyes törzsek) más-más téridőben élnek.  
Lakhovsky Kis Bagoly teóriáit nem ismerte, más oldalról közelít a rezgésfizika felé, de valószínűleg ő is azt a következtetést vonta volna le belőlük, s nagyobb haszonnal, mint mi az imént. Elméletét más alapra építi, s Einstein matematikai terminológiájával él \[...\]  
Kis Bagoly Rezső térgörbéi szerint az élőlények "sebessége" külön-külön rendeződik.  

Az egyenlőszárú [[K/Kereszt\|kereszt]] téridő jelként is szolgált az égtájak, ill. nap- és évszakok jelölésére. A Nap látszólagos pályáját követve térben az égtájak, időben a nap- és évszakok térnek vissza kört alkotva önmagukba.  
Téridőről volt szó [[B/Berossus\|Berossus]] címnél és [[T/Tél\|tél]] (és [[D/Dél\|dél]]) szónál is. Pap Gábor folyamatosan beszél róla: a [[S/Szkíta\|szkíta]]-[[M/Magyar népművészet\|magyar népművészet]]ünk téridőben fogalmaz.  

Bakos Attila A Duna Evangéliuma című könyvének 447. oldalán nem annyira konkrétan a téridőről, hanem az időkörről, időkörökről, az évkör kozmikus és emberre hatását kifejtő jelentőségéről szól.  

#### Gyárfás Ágnes Molnár Ferkó meseelemzésében (Ősi Gyökér 2005/4. sz. megjelent cikkében) írja:  

> Tér és Idő szükséges ahhoz, hogy az élet valóságát észlelhessük. A [[S/Székely-magyar rovásírás#Ty\|székely-magyar rovásírás ty]] betűjébe bekódolta Isten a teremtés minden mozzanatában meg-megújuló Tér-Idő egységet. A betű forgómozgásra utaló alakja jelzi a malmot, Isten malmát, az örökélet jelenvalóságának mérőműszerét.  

Az Atya pedig Jupiter-Orion is. Born Gergely A kettőskereszt mint kulcs című az Ősi Gyökér 2019-20/1-4. sz. megjelent cikkében a [[J/Jupiter\|Jupiter]] és [[P/Péter\|Péter]] címnél álló sorai után maga úgy értelmezi, hogy a Jupiter-Szaturnusz (megfelel nekik Péter és Pál) páros közül előbbinek felel meg a tér, utóbbinak az idő (nyilván utóbbi kapcsán [[K/Khronosz\|Khronosz]]-Szaturnusz vezette; előbbi kapcsán nem tudom). (Hozzátehetjük még: ahogy a tér és idő egymást teremtő működése elválaszthatatlan egymástól, úgy tartozik össze a két "bolygóistenségünk" és minden megnyilvánulásuk.)  

#### Grandpierre Atilla Karácsony eredete és jelentősége...

...című dolgozatában szól a [[L/Lélek#Lélekutazás – a sámán csillagutazása a világfán\|lélekutazás]]ról és a [[T/TÉR\|tér]]ről, majd az idő/téridő természetének vizsgálatával foglalkozik:  
> Metod Saniga, szakmai körökben világszerte elismert szlovákiai fizikus-csillagász, életét a rendkívüli tudatállapotokban szerzett ismeretek valóságértékének felmérésére és értelmezésére fordítja. Tudományos munkájáról képet lehet alkotni, ha megnézzük honlapját a http://www.astro.sk/~msaniga címen. Saniga az egyik legkitűnőbb kutató, aki a tér és idő alapkérdéseivel foglalkozik. Több nemzetközi tudományos konferencia szervezője, életét főként kutatással és a világ e kérdésekkel foglalkozó legjelentősebb kutatóival történő együttműködéssel tölti. Az idő természetére vonatkozóan olyan alapvető modellt állított fel, amely a kvantummechanikánál és a relativitáselméletnél mélyebb, matematikai alapokon nyugszik. Saniga rájött, hogy sok ilyen rendkívüli élmény beszámolója figyelemreméltó matematikai, geometriai leírást ad a Világegyetem téridőbeli felépítéséről, amelyek jól magyarázhatók saját geometriai idő-modelljével. Ezek a beszámolók többnyire olyanoktól származnak, akik soha nem foglalkoztak felsőbb matematikával, és álmukban sem gondolták volna, hogy egyszer majd a matematika személyes érdeklődést támaszt bennük. Így a részletes matematikai leírásoknak valamiféle valós oka kellett legyen, amit nem meríthettek eddigi életük során, csakis a tényleges élmény tapasztalásával. Ezért a matematikai tartalmú élmény-leírások összegyűjtése után a lehetséges matematikai leírások nyomába eredt.  
> Az idő természetét leíró matematikai modelljével kimutatta, hogy a személyes, lélektani idő és a fizikai idő két lényegesen különböző időt alkotnak, de lényegükben megfeleltethetők egymásnak. Mindkét idő valóságos, csak éppen eltérő természetűek. Amíg a lélektani időben van múlt, jelen, jövő, addig a fizikai idő csak egy pont. Amíg a lélektani időnek van iránya, a múltból a jövő felé, addig a fizika legtöbb egyenlete idő-szimmetrikus, ugyanúgy érvényes a jövőből a múltba, mint a múltból a jövőbe.  
> A más tudatállapotokban született beszámolók egy jelentős része közelebbi vizsgálattal hitelesnek bizonyul. Igaz, hogy a más tudatállapotokat eddig csak a pszichológusok, pszichiáterek, filozófusok, teológusok vizsgálták, de Saniga modelljével és a felhalmozódó tapasztalati anyaggal az idő megérett egy általánosabb, egyetemesebb megközelítésre, ami fizikai és matematikai vizsgálatokat is megkövetel. William James (1929)-ben már így írt: "a küszöbalatti vagy határon általi hatalmas (tudat)körzetek létét a tudomány most kezdi megengedni, de ezekről túlságosan kevés ismerettel rendelkezünk...ami innen jön, nem feltétlenül bírja a bizonyosság szükséges tartozékait. Ezeket meg kell rostálni, próba alá kell vetni, végigfuttatni és szembesíteni a tapasztalat teljes összefüggési rendszerével, éppen úgy, ahogy visszaszereznie a lelki és szellemi világ valóságát, és a lelki-szellemi látás segítségével rátalálni az anyagi-lelki-szellemi egységet alkotó világ eredeti céljára, létfeladatára (további részleteket illetően lásd Grandpierre, 2003, A Világegyetem és a téridő természete, KAPU, 2003. március és május). A kozmikus lélekutazás valóság-megismerő jelentőségének felismerése az emberi kultúra határait alapvetően kitágíthatja, összehasonlíthatatlanul szélesebb távlatokat nyitva meg az emberi megismerés előtt.  

#### Jankovics Marcell Ahol a madár se jár...

...című könyvének mesei téridő, mesei kozmosz című fejezetében írja:  
> Az olyan "nélkülözhetetlen" mesekezdő fordulatoknak, mint "hol volt, hol nem volt", "a hetedhét országon túl", "az Óperenciás-tengeren, az üveghegyen is túl", "volt egyszer egy szegény ember, annak volt egy felesége, meg annyi gyereke, mint a rosta lika (mint égen a csillag), csak eggyel több", eredeti célja az volt, hogy a hallgatóság tudja, amit most hallani fog, nem itt a földön, ebben vagy abban a faluban esett meg, hanem a mintát adó "túlnan"-ban történik.  
> A "hol volt, hol nem volt" az örök körforgás jin-jang elvű tömör megfogalmazása. A "hetedhét ország" elnevezés a 7 rétegű (7 planétaszférájú), 7 irányban kiterjedő (a 4 égtáj, valamint a zenit, a közép és a nadír által meghatározott) világunkra vonatkozik. Az "Óperenciás-tenger" itt a földön az Enns folyón túli más (nem magyar) világot (ném. ober Enns), az égen pedig annak égi mását, a másvilágot jelenti.  
- PJI ezzel a nyelvészeti fordulattal nem tud azonosulni.  

> A csillogó "üveghegy" az átlátszó csillagos ég jelképe (vö. az óegyiptomi "fényhegy[^1]" metaforával), a szegény ember sok gyereke pedig a csillagoké. A hasonlatban szereplő [[R/Rosta\|rosta]] (dob) tulajdonképpen maga az ég – számos nép használ Háló, Rosta, Szita csillagzatneveket (főleg a Fiastyúkra, mivel sűrűn állnak a lyukai, azaz a csillagai). Altaji népek az eget sátornak képzelik, a csillagokat pedig a sátorszövet lyukain áttűző fényeknek.  
> És ha szó volt a mese elejéről, legyen szó a végéről is. A mesék olyan mondókákkal zárulnak, amelyeknek szintén azt kell tudatosítaniuk a hallgatóságban, hogy lélekben az örök körforgás színterein jártak. Ilyen a "dióhéjba (tojáshéjba) keveredtek, és a gyémántrétre hemperedtek", vagy: "boldogan éltek, míg meg nem haltak", s egy rafináltabb: "Lakodalomban vőfély voltam, Duna és Tisza egy zsákba kötve, madzaggal megtámasztva. Tökhajsarkantyúmnak uborka-taréjja a zsákot kivágta, a víz a lakodalmat a mesével együtt elvitte. Még most is viszi." (Tehén fijú, szép vitéz Jankó.)  
> A dióhéj (tojáshéj) a Tejút mentén "felrepedt" égbolt két félgömbjét jelképezi, a gyémántrét a tojás "tarka héja", hogy a Kalevalát idézzem, és az archaikus világkép legkülső szféráját, a csillagburkot szimbolizálja. "A boldogan éltek, míg meg nem haltak" és a másik, úgynevezett Hazudozós mese-lezáró mondóka az újrakezdésre, a körforgásra emlékeztet. A tündérmesék elején a cselekményt "károkozás" mozdítja ki a holtpontról, aminek következtében a hős rendszerint meghal, asszonyát pedig elrabolják. A meselezáró "hazugság" épp ilyen eseményt mesél el tréfás hangnemben. A lakodalmat, boldog véget elmosó áradat (ez a Duna és Tisza éppúgy nem földi víz, ahogy az Óperenciás-tenger sem az) az Isten köntöséből alázúduló vízözönt, a Pandóra szelencéjéből kiáradó baj képét idézi föl, mely károkozások égi helyét is ismerjük. A Szűz csillagkép cikkelye ez, ahol az őszi esőzések idején jár a Nap, s ahol a Serlegből a Vízikígyó bújik elő, hogy a nyáron helyreállt Rendet ismét felborítsa.  
> A mesei világegyetem paraszthajszálra olyan, mint a mítoszoké. A mesekezdő és meselezáró fordulatokból is kitetszik, hogy a mesei szerkezet körkörös, a történés a végkifejlett során oda tér vissza, ahonnét elindult. A mesében a körkörösség – az örök megújulás – sokféleképpen fogalmazódik meg. Egyik alapformája az elátkozott tündér megváltása (az elöregedett, téli Föld tavaszi megújítása, vö. a görög istennők tavaszi fiatalító fürdőjével).  
> Elátkozott királyleány fekete medvebőrben él. A hős önfeláldozásának köszönhetően előbb vörös, majd világoskék lesz (Az elátkozott királykisasszony), ahogy az éjszakában megvirrad, és az ég előbb vörös, majd nappali kék lesz. Más mesében a "fekete kisasszony" fokozatosan kifehéredik, ami ugyanazt jelenti, de a tavasz közeledtével növekvő fényt is jelképezheti (A huszárkatona meg Fejér Rozália). Halászfiú egy kő alól undok varasbékát szabadít ki, a béka szép leánnyá, a kő aranyos várrá változik (Békamenyasszony típusú mese). Rózsa királyfit a hetedik havasban 7 óriás megöli. Egy leányfejű kígyó föltámasztja, amiért jutalmul hónaljig kifeslik a kígyóbőrből. Rózsa másodszor is, harmadszor is meghal az óriásokkal vívott harcban, a kígyóleány mindkét ízben föltámasztja, míg végül Rózsa olyan szép lesz, hogy "a Napra lehetett nézni, de reá nem", ő pedig teljesen kibújik a bőréből (Rózsa vitéz). A Leányszín Bálint és Gyöngyszem Ilona című mese címadó szerelmes párját ellenségeik megölik. A leány Vörös-tengerbe dobott teteme aranykígyóvá válik, majd többszöri átváltozás után visszanyeri alakját. (A hangsúly a mesékben mindig a "visszán" van. De a vedlő kígyó – különösen pedig a saját farkába harapó kígyó – maga is az örök megújulás, körforgás szimbóluma.)  
> A hősnő nem mindig válik sárkánnyá, csak megcsúnyul (megöregszik), viszont sárkánymagzatot hord a szíve alatt (a telet, sötétséget megtestesítő sárkánnyal való közösködés eredményeként). Ettől kell a naphősnek és holdsegítőjének megszabadítania. Ördöngös király leányát a segítő kettéhasítja; a leányból kígyó, béka esik ki. Újra összeilleszti, a leány "még szebb lesz" (A színeváltozó királyné). A mészároslegény című mesében a küret két ördögfattyút segít a világra; a Szegény János című mese hősnőjét a denevérkirálytól való terhességétől kell megszabadítani. Az elkárhozott királyleánynak a fejét kell levágni, hogy megtisztuljon; 3 fekete varjú repül ki a torkán. A végén ő is 7-szer szebb lesz. (Medúza gorgó, akinek Perszeusz vágta le a fejét, szintén a nyaksebén szült.)  
> Alvilágból, szó szerint a föld alól térnek vissza a kővé változtatott, majd életre varázsolt hősök (például a Két egyforma testvér típusú mesékben). A három királyfi című mesében kövekből és törpékből lesznek ismét igazi emberek. A törpéket föld alatti lényeknek képzelték, az örök körforgás szempontjából kicsinységüknek is van értelme. Aki újjászületésére vár a föld méhében, nem közönséges halott, hanem magzat; a mesehősök gyakran kicsinyek és viselnek "magzó" nevet. Kőből újjászületni csak az égitestek vagy a vegetáció megszemélyesítői tudnak.  
> Az ég gömbjét a mese is 3 szeletre osztja a láthatóság, illetve az égitestek tartózkodási helye szerint. Felső világa az északi égbolt, ami a fejünk felett van, ahol planéta nem jár (a mesehős is csak lélekben képes rá). Ez a világ a soha le nem nyugvó csillagoké, a mesebeli gyémántrét, tündérország, az égig érő fa teteje. Középső világában a planéták és a felkelő meg lenyugvó csillagok közlekednek. A mesék "földje" ez, az a helyszín, ahol hősei élik életüket. Alsó világa pedig a soha fel nem kelő csillagoké, a déli égboltnak az a része, ahol planéta szintén nem jár, és ami rejtve marad a szemünk elől, hacsak nem utazunk a déli féltekére. A mesében ez a "setét ország", a rengeteg erdő (a dzsungel káosza szemben áll a tündérkert rendezettségével), a föld mélye, a "fekete tengeren" túli világ.  
> Persze a világok tágabban értelmezendők. A felső világ nemcsak az északi égboltot, hanem az azon túl elképzelt mennyországot is jelenti; a mesék földje magában foglalja a mi Földünk felszínét; az alsó világ pedig minden, ami a látóhatár alá esik, és ami a földfelszín alatt van. Így értelemszerűen a Föld túloldala, de a sír is, amibe temetkezünk, és a pokol, a sírnak és a déli égboltnak ez az összevont, ördögi absztrakciója. Csángó néphitben: "Apám úgy mesélte, hogy alattunk még van egy rend világ, hogy mikor a Nap leszentül, akkor nekik van napval." (Pusztina.) A mesebeli alvilág nemcsak föld, hanem víz alatti világ is: például fekete tengeri kastély (A két királyfi). A testvéri átok című mese megátkozott hőse "alsó Indiába" megy le, ahol este 10-kor a veres tenger megnyílik, és kilép belőle az elkárhozott Világszépasszonya, aki – miután szeretkeznek – visszatér oda ahonnét jött. Ez a víz – az Óperenciás-tenger – nem földi, hanem (alsó) égi víz, hiszen a "főd vízen áll, úgy forog a vízen". (Lábnik, Bosnyák Sándor gyűjtései.) Az alvilág az ördög és a boszorkány birodalma, a boszorkány "vízen túl lévő" háza (Jankó).  
> A túlvilág és a síri világ megfelelésére nézve: eleink régi szokás szerint a lakott hely melletti vízen túlra temetkeztek (l. túlvilág szavunkat). Temető és túlvilág mesebeli megfelelésére jó példa a Nemtudomka című mese. Aranyhajú hőse magát a "deszkavári király" fiának mondja, mivel deszkából készített házban lakik, ami Berze Nagy János megalapozott érvelése szerint azt jelenti: meghalt (deszkaház = koporsó).  
> A mesékben a tér hármasságát – persze ismét csak mítoszi mintára – a mesebeli fauna hármassága is kifejezi. A hőst olyan állatok (királyai) segítik, melyek a 3 világot népesítik be (Állatsógorok, Állatoktól kölcsönzött erő típusokban). Madarak (a felső világ képviseletében, mint a levegőég lakói; nem véletlen, hogy az Egyenlítő feletti csillagképek közt sok a szárnyas lény), négylábúak (a Föld és a középső világ képviseletében; ebben az égi övezetben négylábú csillagállat a többség), illetve csúszómászók és halak (ilyen sok alsó égi csillagkép). Egy példa: legkisebb fiú 3 tudományra tesz szert: aranygalambbá, aranynyúllá, aranyhallá képes változni, aminek révén megszerzi a "**fele királyságot" (az év világos fele fölötti hatalmat**).  
> A világ gömbjét a mese is szférákra osztja a szabad szemmel látható planéták eltérő távolsága és más szempontok, például egy képzelt égi hierarchia szerint, Pince gádorjában van egy kőhordó, abban vas-, abban réz-, abban ezüst-, abban arany-, abban kristály-, legbelül pedig gyémánthordó, abban van a 7 fejű sárkány életbora (Az örökbefogadott testvérek). A 7 egymásba rakott hordó magát a 7 rétegű planetáris kozmoszt jelképezi (e hordók többsége azonosíthatóan a planétákhoz társított matériákból készült: a követ a Szaturnuszhoz, a vasat a Marshoz, a rezet a Vénuszhoz, az ezüstöt a Holdhoz, az aranyat a Naphoz társították). Jancsi kondás akkor ér a világfa tetejére, amikor 7 pár bocskort és 7 bivalybőr ruhát elnyűtt (A királykisasszony megszabadítása). A mese egy változatában a fa megmászásához 7 év kell. (A kiskondás, 1 év, 1 pár bocskor, 1 bőrruha szféránként.) [[A/Árgyilus\|Árgyilus]] királyfi csak úgy juthat be Tündérországba, a legfelső csillagszférába, vagy azon túl, ha "karóról karóra, szögről szögre jár" (a Tündér Ilona-típus keretében). A "szögek" csillagok (Szögcsillag = Sarkcsillag), a "karók" a mitikus tejút[[L/Létra\|létra]] égi szféráknak megfelelő [[F/FOK\|fok]]ai. (Az egyiptomi piramisszövegek [[N/Nut\|Nut]] tejútistennőt "Létrá"-nak nevezik. A késő antik és középkori keresztény misztikában az égbe vezető út: a Kereszt létra is egyben. (13. rajz.) Kis Jankó az egérkirálytól grádicsot kap, amit az üveghegy (az ég) oldalába ver, azon a kígyókirály hegy tetején lévő szép palotájába ér (Kis Jankó). Kisebbik királyfi a bátyja álmát őrzi; éjfélkor leereszkedik előtte egy rézlajtorja, azon 3 "Tündér Ilona", később a csuda megismétlődik ezüst-, majd aranylajtorjával (A csudakirály leánya). Magas hegyen túl a kék tenger, annak 77. szigetén Tündérszép Ilona arany kacsalábon fogó vára. A vár közepén a tündér hálószobája, ő maga a szobában ég és föld között lebeg. A királyfi táltosán a várudvarra ugrat, onnét virághágcsón a tündérhez mászik (Az örökifjúság vize). A virághágcsó vagy viráglajtorja a valóságban cserépbe való, faragott létrácska, amin a futónövény megkapaszkodhat; ez szolgált hasonlatul a mesében a tejútlétrához.  

[Ezen](https://youtu.be/CvRKmcXDyZM) téridő működését magyarázó videó tarthat érdeklődésre számot. Nagyszerű animációk vannak benne.  

## Lábjegyzetek

[^1]: Lábjegyzet:  
Lásd [[A/Ahet\|ahet]] és [[G/Gnomon\|gnomon]].  