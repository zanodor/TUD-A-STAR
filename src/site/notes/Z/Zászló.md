---
{"dg-publish":true,"permalink":"/Z/Zászló/","title":"Zászló","created":"2023-10-17T09:23","updated":"2024-02-02T04:18"}
---


# Zászló

A zászló jelvünkről Ipolyi Arnold Magyar mythologia című könyvének 578. oldalán szól.  
A szót Péterfai János nem elemzi, és a szláv szavakkal (`zaslona` = függöny) rokonításon túl CzF is annyit mond csak róla, hogy előjön z-előhang nélkül is. Ha a lobogó (láng), [[F/Flag\|flag]] és [[B/Bunting\|bunting]] szavak logikáját tekintjük, Ász-Lu valóban értelmezhető lehet ilyen síkon, vagy Szász/Száz-Ló/Lu vagy még inkább Sas-Lu irányban kell gondolkodni. A római zászló is ilyen sasos, de a [[T/Turul\|Turul]] madarunk is efféle madár.  
- Ha már Turul (ami a megfejtés is lehet akkor), éppen Dúcz László Szent madarunk a Turul című tanulmányában [[C/Címer\|címer]] címnél írottak tehetők lennének ide. Lásd ott.  
A kétfejű sasos zászlókról lásd [[S/Sas\|sas]].  
Egyébiránt a Száz-Ló összefüggés előjön Kállay-nál is alant.  

A zászló, mint jelv az adott nép tulajdonképpeni asztrális-szakrális képi "eredetmondája." Mivel a mindenféle (színűre festett) szövet, [[F/Fátyol\|fátyol]], kanop (lásd [[C/Canopy\|canopy]]), [[P/Palást\|palást]], [[K/Köntös\|köntös]], stb. égjelkép, a zászló is az lehet.  

#### Supka Géza A hatalom szimbolikája...

...című könyvében írja:  
> A komplikáltabb hatalmi jelvények közé soroljuk a zászlót is, mert hiszen azt a tényt, hogy valamely szövetet a hatalom jelképéül, az állam, az államfő, a hadsereg, a közigazgatás vagy annak részei, egyes családok, esetleg az egyházi hatalom képviselőjéül fogadja el a köztudat, mégsem lehet közvetlenül, magának a szövetnek mivoltából megmagyarázni.  
> A zászló egy primitív, animisztikus korban feltétlenül a gonosz lelkek elűzésének eszköze. A lobogó szövetdarabok ezért szerepelnek kínai temetéseknél, indiai halottas sztupákon, tibeti körmeneteknél, sőt néhol még nálunk, magyaroknál is, ott, ahol a sírba dugott kopjafára sallangokat vagy a fafeszületre fátyolt akasztanak. A szél belekapaszkodik a lengő-lobogó szövetbe, s ezzel távol tartja az elhunyt (tehát az élőknek ártó) szellemeket. A lobogónak ez az apotropaikus, elijesztő jellege aztán megmarad akkor is, amikor Közép-Ázsiában a törzs totemjét, címerállatját festik rá a zászlóra, a zászlórúd tetejére pedig ugyanezt a totemállatot bronzból tűzik ki, mint például a szkíta halottszállító kocsikon. (Nemzeti Múzeumunkban van néhány ilyen bronz rúdvég.) Mihelyt a védő totem rákerült a zászlóra, akkor innen már csak egy lépés odáig, hogy a totemes zászló egyáltalán csoportjelvénnyé váljék. Eleinte csupán abból a gyakorlati szempontból, hogy az ütközet hevében egymáshoz és a fővezérhez találjanak azok, akik együvé tartoznak. Az ütközet végével aztán a győztes fél lobogója diadalmi jelvénnyé lesz, s miután ebben a korban a legyőzött ellenség egyúttal a győző rabszolgájává is lesz, ennélfogva el kell ismerje a diadalmas ellenség főhatalmát is: átveszi annak totemjét (istenségét) és a totemet viselő lobogót is a maga csoportjelvényeül. Ilyenformán a zászló apránként elveszíti animisztikus jellegét, s mindinkább a főhatalom jelképévé válik.  
> Most aztán már csak a fokozódó társadalmi tagozódás kérdése, hogy a főhatalom birtokosa kinek engedi még meg, hogy ugyanazt a totemlobogót használja, vagy pedig, hogy az illető engedményes, esetleg a maga külön totemjével (címerével) díszített lobogót használjon. Erre a fejlődésmenetre talán a legjellemzőbb példát a római [[L/Labarum\|labarum]] mutatja.  

A Szimbólumtár anyaga:  
> A zászló közösségi és harci jelkép, politikai emblémaként több személy vagy csoport összetartozását fejezi ki.  
> • Kínában a zászlók nemcsak a törzsek és a vezérek megkülönböztető jelei voltak, hanem a vezetők kiváló képességeit és erényeit is megtestesítették. A taoizmusban a szellemek, istenségek és elemek segítségül hívását, valamint az általuk nyújtott védelmet jelzik. A zászló színeinek különös jelentősége volt (a kínai uralkodók jelvénye eredetileg a sárga zászló volt, később vörös nappal és sárkánnyal díszítették). A mongol uralkodó, Dzsingisz kán fehér alapon fekete holdat ábrázoló zászlókkal indult harcba.  
> • Indiában a szél lobogtatta zászló [[V/Vāju\|Váju]], az égbolt és a levegő urának attribútuma, így a zászló a mozgás és a lélegzés képzetköréhez kapcsolódik (lásd: lehelet/lélegzet). A homlokzatra, tetőre, sátorra kitűzött zászló figyelemfelkeltő szerepű, a megbékélés (fehér), a hatalomátvétel (vörös) és a gyász (fekete) kifejezője.  
> • Az antikvitás korában a hadijelvények fából és fémlemezekből készültek. A római és bizánci császárok hatalmi jelvénye a [[L/Labarum\|labarum]], a hosszú nyélen, keresztrúdon függő zászló volt, amelynek csúcsára a római [[S/Sas\|sas]] került.  
> • A Bibliában a veszedelem elleni védekezés, valamint a példaadás szimbóluma (Iz 11,10). A keresztény ikonográfiában a vörös kereszttel díszített hosszú, lobogó fehér zászló Nagy Konstantin idejéből ered, aki a hagyomány szerint a kereszt jelét hordozó lobogó erejével győzött 312-ben a Róma melletti Milvius-hídnál. Legendája szerint egy álombéli kereszt-látomás nyomán Krisztus monogramját (XP; betű/írásjel) tétette a sas helyére. A Feltámadás-ábrázolásokon a sír mellett vagy a Pokol tornácán megjelenített Krisztus kezében a zászló a halál feletti diadalra utal (Piero della Francesca: Krisztus feltámadása, 1463-1465, Sansepolcro, Pinacoteca Comunale; El Greco: Krisztus feltámadása, 1605-1610, Madrid, Prado, M. S. mester: Feltámadás-tábla, 1506, Esztergom, Ker. Múz.) A zászlóval ábrázolt szarvas a kereszténységre megtért, hívő lélek, a bárány/juh pedig Krisztusnak a halál felett aratott győzelmét jelképezi. A zászló győzelmi lobogóként elsősorban a keresztény szentek, katonák és uralkodók jelképe; például sárkányölő Szt. György (például a Kolozsvári testvérek szobra, 1373, Prága) és Kapisztrán Szt. János attribútuma, és jelöli Szt. Flóriánt, valamint a Krisztus Egyházát megjelenítő Eklézsia figuráját. Párja általában a zsidóságot jelképező Zsinagóga, aki törött nyelű lándzsát tart a kezében (például Misztikus megváltás-allegória, XV. sz. eleje, a zsegrai templom falképe) (lásd: Eklézsia és Zsinagóga). A mártíromság jeleként szerepel több női szent (például Szt. Regina és Szt. Orsolya) alakja mellett. A teológiai erények allegorikus ábrázolásán a Remény attribútuma.  
> • A romantika kori forradalomeszme legismertebb festészeti ábrázolása Delacroix A Szabadság vezeti a népet című képe, amelynek központi figurája a zászlót tartó nőalak (1830, Párizs, Louvre).  
> • A magyar hagyományban a hős Dugovics Titusz történetében jelenik meg a zászló mint az ország szimbóluma.  
> Petőfi költészetében elsősorban győzelmi lobogó; a szabadság, a forradalmi lelkesedés és lendület szimbóluma: "Csak emeld föl, csak mozdítsd meg zászlód, / S lesz sereged ezer s ezernyi" (A szabadsághoz). Az elhagyott zászló című versében "szent jel", eszményeinek, hitének foglalata. Kosztolányinál az eszmék, a lelkesedés megtestesítője: "Csak bot és vászon, / de nem bot és vászon, / hanem zászló \[...\] s hirdet valamit / rajongva" (Zászló). Vas Istvánnál a történelmi múlt és példaadás, a hazaszeretet és a hagyomány őrzésének (lásd címer) jelentései kapcsolódnak a zászlóhoz: "Te minden szín és minden keverék, \[...\] Tettek, hódítások és mesék, \[...\] Mintás jelbeszéd" (Zászlók). \[A. D.\]  

## Lófarkas zászló – "száz ló"

#### Kállay Ferenc A pogány magyarok vallása...  

...című könyvében írja:  
> Vitekind szerint lófark volt a magyarok zászlója, ami ismét a törökökkel közös szokás, vittek azon fölül a sereg előtt kecskefőt, herculesi buzogányt s Márs kardját, a buzogány vezérbot volt, milyennel Báthori István, mint lengyel király a kozákok hetmanját feldiszité, egyszersmind királyi zászlót vagy lófarkot és pecsétet adván neki. ([Lásd 159. old.](zotero://open-pdf/library/items/DFI47XPY?page=159&annotation=HN6F72WB))
>
> A mongol földön még ma is a lófarkok, zászlók helyett használtatnak, Tsengiskán kilencz lófarkot hordatott maga előtt, a mi a főhatalom jele, a kilencz szám most is szentszám a mongoloknál. ([Lásd 159. old.](zotero://open-pdf/library/items/DFI47XPY?page=159&annotation=LMUAYIZ8))
>
> A bulgároknak zászlói is, mig pogányok voltak, lófark volt, Bogor is, vagy jobban Bogár nevű királyok megkeresztelkedvén 845, Miklós pápa tanácsára a lófarkot kereszttel cserélte fel. ([Lásd 160. old.](zotero://open-pdf/library/items/DFI47XPY?page=160&annotation=HJQCAVSG))
>
> A mongol zászlókon, melyekkel a XIII. században a lengyel s magyar földön megjelentek, látható volt a buddhistái `svarga` vagy félredülö keresztjel is, különösen egy igen magos zászló csúcsán csüngött szakállos fekete emberfő, hihetőleg a halál vázképe, mikor a zászlótartó keményen verte a zászlót, a halálfő nagy füstöt és sűrű ködöt okádott ki, melynek bűze a lengyel sereget fojtogatni kezdé, a füst és homály pedig szemek fényét vakitá meg, miért félelembe esve, nagy veszteséget szenvedett Ezt Cromer lengyel iró jegyzé fel. ([Lásd 160. old.](zotero://open-pdf/library/items/DFI47XPY?page=160&annotation=S385RRI2))
>
> Plancarpin Tsingiskánról hasonlót ir, mely szerint egyik fiát Indiába küldvén hadjáratra bronzból készült emberfőket tétetett a lovakra, mindenikben tüz volt elrejtve, s a lovak utánlovagló katonák fútták a tüzet, s valamit hánytak arra, miből oly nagy füsthomály kerekedett, hogy az ellenség táborát ellepé, melyen győzedelmeskedett is. ([Lásd 160. old.](zotero://open-pdf/library/items/DFI47XPY?page=160&annotation=TKJY7RGE))
>
> Miután a magyarok keresztények lettek, a lófarkzászlókkal ők is mint a bulgárok felhagytak, s keresztes lobogókat használtak, Dugonics szerint mindenik lovas századnak külön ily lobogója volt, s a közpéldabeszéd, előre a száz lóval mutatja, hogy a zászló név abból kerekedett ( = száz ló lobogója). Ha ez megáll, ugy a szláv `zaszlon`, `zaslona`, `zezlo`, magyarból átvett kölcsönözések, nem megforditva, mint Dankovszki akarná. ([Lásd 161. old.](zotero://open-pdf/library/items/DFI47XPY?page=161&annotation=YRYYFX9U))  
- A magyar nyelv szavait magyarázók ilyenekre – más jelentést hordozó összetételekre – is fel kell legyenek készülve.  

Bakos Attila A Duna Evangéliuma című könyvének 253. oldalán az ottománok lófarkas zászlójáról szól.  
[[M/Mundzuk\|Mundzuk]] címnél lófarkas rúdról szól MA.  